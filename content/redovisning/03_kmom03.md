---
---
Redovisning kmom03
=========================

Jag har själv ingen erfarenhet av att skriva kod som testar annan kod, men jag förstår att det är en stor och viktig del av att utveckla program och hela system.

Enhetstestning är en viktig del i systemutvecklingen. Den görs på lägsta nivå och med kunskap om hur koden ser ut (white box). Här ska man försöka testa så mycket som möjligt av koden och provocera fram felfall som kan vara svåra att få till på systemnivå.

Att skriva testbar kod är väldigt viktigt för att minska risken för oupptäckta fel. Kod som är svår att testa är antagligen också komplicerad och därmed mera felbenägen redan från början.

White box testing sker på lägre nivå och med full vetskap om hur koden ser ut. Black box testing sker på hela systemet/applikationen och utan vetskap om dess implementation. Grey box testing sker också på hela systemet, men med en viss kunskap om dess inre struktur. Det gör att man med grey box testing kan få bättre testning än med black box.

Positiva tester innebär att man testar att koden är korrekt när man kör med rätt input, medans negativa tester innebär att man försöker provocera fram fel genom att skicka in felaktig input, och ser hur koden hanterar detta.

Mitt tärningsspel 100 började med att jag försökte skissa lite på vilka klasser jag skulle ha och jag bestämde direkt att jag skulle återanvända Dice och DiceHand från guiden. Sedan fick jag väldiga problem med hur jag skulle göra med resten så jag bestämde att starta med en Game klass som hanterade hela spelet. Jag tänkte att jag kanske kunde dela upp den på ett bättre sätt senare när jag fått till ett fungerande spel. Detta blev dock aldrig av.

Sedan började jag bygga genom att ta fram funktionalitet i den ordning som spelet behövde den. Började med init och byggde sedan på med de router, vyer och metoder som jag behövde. Jag gick dock in i väggen ordentligt för jag försökte att göra det väldigt generellt och enligt beskrivningen av spelet som stod i uppgiften. Alltså att hantera 2-6 spelare, 1-5 tärningar samt att börja med att slå om spelordningen så att den med högst tärning slår först. Det blev väldigt komplicerat och till sist hade jag 17 metoder i min Game klass, 4 olika vyer och använde 13 router. Det fungerade nästan men jag fick inte till poängräkningen helt rätt så jag bestämde mig för att banta ner till de absoluta kraven i stället.

Jag behöll strukturen, men bantningen gjorde att jag gick ner till 9 publika metoder i Game (varav en bara för att underlätta enhetstest), 2 olika vyer, samt 8 router. Jag behöll möjligheten att konfigurera antalet tärningar, att namnge spelaren som spelar mot datorn, samt ett enkelt AI för datorns spel. Nu gick det betydligt enklare att testa att allt fungerade. Både på enhetsnivå och helheten. Jag uppnådde 100% testtäckning på mina tre klasser, Game, DiceHand och Dice.

TIL för detta kmom blir absolut att inte försöka att göra alldeles för mycket på en gång. Börja i stället med minimal funktionalitet, för att sedan bygga på. Testa hela tiden att det nya funkar och inget gammalt förstörts.
